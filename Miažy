
 Kiń vokam na uvieś abšar ziamli: 
 Voś chatu ščylna abyšli 
 Parkany z hostrymi ćvikami, 
 Pasypanyja bitym škłom, 
 Hladzi – ŭ prastorach za siałom 
 Miažami 
 Padzieleny na nivach kałasy, 
 Iduć kanaŭki praź lasy, 
 I stopudovyja hraničnyja kamieńni 
 Siarod łuhoŭ biaskrajnych zalahli. 
 Šnury štykoŭ pa ŭsioj ziamli 
 Harać, jak dzikaje chacieńnie, 
 Na hasudarstvaŭ rubiažy. 
 Hladzi: paŭsiul miažy. 
 
 Niaźmierny volnyja prastory 
 Śviatoj ziamli, – a čałaviek 
 Miažy, irvy, tyny rabiŭ za viekam viek, 
 Chavaŭsia ŭ ich, jak lis u nory, 
 I žyŭ pužliva sam – adzin, 
 Dryžačy, jak liścio asin; 
 Złaślivy, biessardečny, chcivy, 
 Taki zdradlivy, 
 Dla ŭsich čužy, zusim čužy. 
 Vakoł jaho – płaty, miažy. 
 Pabač, što robicca za hetymi płatami! 
 Ŭ nadmiernaj pracy hinie tut 
 Hałodny i abdziorty lud, 
 Katory mocnymi rukami 
 Stvaryŭ usie bahatstvy na ziamli: 
 Pravioŭ jon skiby na ralli, 
 JOn rejki prałažyŭ čyhunak, 
 Zavodaŭ kominy padniaŭ u vyš niabios, 
 A sam daŭno ślapy ad śloz 
 I ŭžo zabyŭsia ab ratunak. 
 Hladzi: pa ŭsioj ziamli śviatoj 
 Šyrokaj chvalaj załatoj 
 Biaz kraju blišča zbožža mora, 
 Ćvituć łuhi, šumiać lasy... 
 Tak mnoha jość paŭsiul bahactva i krasy, 
 A ludzi niščacca u hoładzie, u zmory 
 Ad biednaty, ad ciemnaty, 
 Bo skroź – miažy, bo skroź – płaty. 
